File id: 10 File title: 20-0132_en_21-0038_besluit.pdf.
> Retouradres Postbus 43006 3540 AA Utrecht
directie Strategie
divisie Juridische zaken
Catharijnesingel 59
3511 GG Utrecht
Postbus 43006
3540 AA Utrecht
Per email: www.nvwa.nl
Onze referentie
TRCNVWA/2022/1301
Datum: verzonden per email op 9 februari 2022
Betreft: Besluit op Wob-verzoek 20-0132 en 21-0038
Geachte,
In uw e-mails van 12 februari 2020 en 19 januari 2021, ontvangen op 12 februari
2020 respectievelijk 19 januari 2021, heeft u met een beroep op de Wet
openbaarheid van bestuur (hierna: Wob) informatie verzocht over
dierenwelzijnsinspecties bij Nederlands stallen met vleeskalveren. U vraagt om
alle inspectierapporten en rapporten van bevindingen hieromtrent. Indien het
onderscheid tussen vleeskalveren en kalveren op melkveebedrijven niet te maken
is, wilt u alle rapporten inzake inspecties ten aanzien van kalveren ontvangen. U
wilt deze informatie over de jaren 2019 (20-0132) en 2020 (21-0038). Ook vraagt
u om informatie over het totaal aantal dierenwelzijnsinspecties en het
nalevingspercentage in 2019 en 2020 bij kalveren.
U heeft in uw verzoeken aangegeven geen bezwaar te hebben als de betreffende
documenten aan u openbaar worden gemaakt na het weglakken van herleidbare
gegevens naar een specifiek bedrijf.
De ontvangst van uw verzoek is schriftelijk bevestigd bij brieven van 5 maart
2020 en 15 februari 2021, met referenties 20-0132 en 21-0038. In deze brieven
zijn ook de beslistermijnen met vier weken verdaagd.
Dit besluit heeft betrekking op beide verzoeken.
Wettelijk kader
Uw verzoek valt onder de reikwijdte van de Wob.
Inventarisatie documenten
Op basis van uw verzoeken zijn in totaal 117 documenten aangetroffen. Deze
documenten zijn opgenomen in een inventarislijst, die als bijlage 1 bij dit besluit is
gevoegd. In dit besluit wordt verwezen naar de corresponderende nummers uit de
inventarislijst, zodat per document duidelijk is wat is besloten.
Het onderscheid tussen kalveren op melkveebedrijven en kalveren op
vleeskalverenbedrijven is sinds 2020 in de registratiesystemen van de NVWA te
Pagina 1 van 6directie strategie
divisie Juridische zaken
Onze referentie
TRCNVWA/2022/1301
maken. Daarom is in de verificatieprogramma’s gericht gezocht op controles
waarin gecontroleerd is op vleeskalveren.
Ten aanzien van uw vraag om informatie over het nalevingspercentage in 2019 en
2020 bij kalveren, is er geen informatie voorhanden, omdat er geen
naleefmetingen in die jaren zijn uitgevoerd. Het totaal aantal
dierenwelzijnsinspecties (en herinspecties) op kalveren in 2019 betreft 134 en in
2020 140.
Anonimisering
U maakt geen bezwaar tegen het anonimiseren van onderdelen van de
documenten, die herleidbaar (zouden kunnen) zijn tot de individuele
ondernemers. Ik heb in de documenten de volgende onderdelen gelakt: namen
van bedrijven en personen, adressen, geboortedata, vestigingsplaatsen,
rechtsvormen van ondernemingen, Kamer van Koophandel-nummers, unieke
bedrijfsnummers (UBN), identificatiecodes (ID) en werknummers van dieren,
luchtfoto’s, regio-aanduidingen van NVWA inspectieteams en de plaatsnamen van
de vastgestelde overtredingen. Ook inspecties op dieren die niet onder de
reikwijdte van de verzoeken vallen zijn weggelakt. Deze onderdelen vallen niet
onder de reikwijdte van het verzoek.
Zienswijzen
Er zijn derde belanghebbenden betrokken bij de openbaarmaking van alle
documenten en deze belanghebbenden zijn in de gelegenheid gesteld hierover
hun zienswijzen te geven. De zienswijzen van de derde belanghebbenden heb ik in
mijn belangenafweging meegenomen.
Artikel 365, vijfde lid van Wetboek van Strafvordering (Sv)
Bepaalde informatie maakt deel uit van een strafdossier dat ter terechtzitting is
aangebracht (zie inventarislijsten). Artikel 365, vijfde lid Wetboek van
Strafvordering (Sv) bepaalt dat van aan de strafrechter voorgehouden
documenten geen afschrift wordt verstrekt aan ieder ander dan de verdachte of
zijn raadsman. Inmiddels is het vaststaande jurisprudentie dat artikel 365 Sv een
bijzondere en uitputtende openbaarmakingsregeling betreft en daarom voor gaat
op de bepalingen van de Wob. Aan het doel en de strekking van artikel 365 Sv
zou voorbij worden gegaan wanneer in het voortraject stukken op grond van de
Wob al dan niet geanonimiseerd openbaar gemaakt worden, terwijl diezelfde
stukken tot een strafdossier behoren, waarna openbaarmaking op grond van
artikel 365 Sv geheel moet worden geweigerd. Ik heb daarom besloten de
desbetreffende informatie niet openbaar te maken.
Besluit
Ik heb besloten deels aan uw verzoek tegemoet te komen en de informatie
waarom u verzocht, gedeeltelijk openbaar te maken.
Pagina 2 van 6directie strategie
divisie Juridische zaken
Onze referentie
TRCNVWA/2022/1301
Algemene overweging: openbaarheid t.a.v. eenieder
Allereerst wil ik u wijzen op het volgende. Ingevolge artikel 3, vijfde lid, van de
Wob, wordt een verzoek om informatie ingewilligd met inachtneming van het
bepaalde in de artikelen 10 en 11.
Het recht op openbaarmaking op grond van de Wob dient uitsluitend het publieke
belang van een goede en democratische bestuursvoering. Het komt iedere burger
in gelijke mate toe. Daarom kan ten aanzien van de openbaarheid geen
onderscheid worden gemaakt naar gelang de persoon of de bedoeling of belangen
van de verzoeker. Bij de te verrichten belangenafweging worden dan ook
betrokken het algemene belang bij openbaarmaking van de gevraagde informatie
en de door de weigeringsgronden te beschermen belangen, maar niet het
specifieke belang van de verzoeker.
Evenmin kent de Wob een beperkte vorm van openbaarmaking. Dit betekent dat
openbaarmaking van de gevraagde documenten uitsluitend aan u op grond van de
Wob niet mogelijk is. Indien ik aan u de betreffende documenten verstrek, moet ik
deze ook aan anderen geven indien zij daarom verzoeken. In dat licht vinden de
onderstaande belangenafwegingen dan ook plaats.
Persoonsgegevens als bedoeld in de artikelen 9, 10 en 87 van de
Algemene verordening gegevensbescherming
Op grond van artikel 10, eerste lid, aanhef en onder d, van de Wob blijft het
verstrekken van informatie achterwege voor zover dit persoonsgegevens betreft
als bedoeld in de artikelen 9, 10 en 87 van de Algemene verordening
gegevensbescherming (hierna: AVG), tenzij de verstrekking kennelijk geen
inbreuk op de persoonlijke levenssfeer maakt.
De persoonsgegevens als bedoeld in de artikelen 9, 10 en 87 AVG betreffen:
persoonsgegevens waaruit ras of etnische afkomst, politieke opvattingen,
religieuze of levensbeschouwelijke overtuigingen, of het lidmaatschap van een
vakbond blijken, en genetische gegevens, biometrische gegevens met het oog op
de unieke identificatie van een persoon, of gegevens over gezondheid, of
gegevens met betrekking tot iemands seksueel gedrag of seksuele gerichtheid,
persoonsgegevens betreffende strafrechtelijke veroordelingen en strafbare feiten
of daarmee verband houdende veiligheidsmaatregelen, en een nationaal
identificatienummer of enige andere identificator van algemene aard.
In de documenten met nummers 1 en 1.1 staan bijzondere persoonsgegevens,
waarvan aannemelijk is dat openbaarmaking inbreuk zou maken op de
persoonlijke levenssfeer van betrokkenen. Het betreffen onder andere medische
gegevens. Ik zal deze persoonsgegevens niet openbaar maken.
Pagina 3 van 6directie strategie
divisie Juridische zaken
Onze referentie
TRCNVWA/2022/1301
Het belang van opsporing en vervolging van strafbare feiten
Op grond van artikel 10, tweede lid, aanhef en onder c, van de Wob blijft
verstrekking van informatie achterwege voor zover het belang daarvan niet
opweegt tegen het belang van opsporing en vervolging van strafbare feiten.
Bij de documenten met nummers 3.1, 37.2, 39.2 en 39.4 is het belang van
opsporing en vervolging van strafbare feiten in het geding. Ik ben van oordeel dat
dit belang zwaarder moet wegen dan het belang van openbaarheid aangezien de
informatie in deze documenten de basis vormt voor het strafdossier. Ik heb
daarom besloten de desbetreffende informatie niet openbaar te maken.
Het belang van inspectie, controle en toezicht door bestuursorganen
Op grond van artikel 10, tweede lid, aanhef en onder d, van de Wob blijft
verstrekking van informatie achterwege voor zover het belang daarvan niet
opweegt tegen het belang van inspectie, controle en toezicht door
bestuursorganen.
In de documenten staat informatie afkomstig van burgers en instellingen die een
melding hebben gedaan bij de NVWA. Om inspectie, controle en toezicht, gericht
op het vaststellen van (niet)-strafbare feiten, doeltreffend te laten geschieden
maken handhavers op het terrein van dierenwelzijn gebruik van meldingen van
derden. Deze meldingen worden in de ambtelijke dienst uitgewisseld om
controleplaatsen en tijden te programmeren. Te verwachten is dat deze meldingen
niet meer door de burgers en/of instellingen gedaan worden wanneer hun
identiteit voor een ieder kenbaar zou zijn. Het systeem van melden door burgers
zou niet meer doeltreffend zijn voor de inspectie, controle en toezicht gericht op
het terrein van dierenwelzijn. De herleidbare gegevens naar de melders worden
om die reden niet openbaar gemaakt.
Sommige van de bedenkingen die zijn aangevoerd zien niet op een
uitzonderingsgrond van de Wob en kunnen daardoor geen belemmering vormen
voor openbaarmaking.
Uitgestelde openbaarmaking (art 6, 5e lid, Wob)
Aangezien naar verwachting belanghebbenden bezwaar hebben tegen de
openbaarmaking van de documenten vindt de feitelijke openbaarmaking van deze
documenten niet eerder plaats, dan twee weken na dagtekening van deze
beschikking, conform artikel 6, vijfde lid, van de Wob. Op deze wijze wordt aan
deze belanghebbenden de mogelijkheid geboden om te proberen de
openbaarmaking tegen te houden. Dit kan door het indienen van een
bezwaarschrift bij het Ministerie van Landbouw, Natuur en Voedselkwaliteit en
door daarnaast bij de rechtbank te verzoeken om, bij wijze van voorlopige
voorziening, het onderhavige besluit tot openbaarmaking te schorsen. Indien
binnen twee weken na dagtekening van dit besluit een bezwaarschrift is ingediend
Pagina 4 van 6directie strategie
divisie Juridische zaken
Onze referentie
TRCNVWA/2022/1301
en een verzoek om voorlopige voorziening is gedaan, wordt de uitspraak van de
voorzieningenrechter afgewacht, voordat tot daadwerkelijke openbaarmaking
wordt overgegaan.
Een afschrift van dit besluit zend ik aan belanghebbenden.
De Minister van Landbouw, Natuur en Voedselkwaliteit,
namens deze,
mr. A.A. ten Cate
teamleider Openbaarmaking en privacy
Pagina 5 van 6directie strategie
divisie Juridische zaken
Onze referentie
TRCNVWA/2022/1301
Bezwaarmogelijkheid
Als u het niet eens bent met dit besluit, kunt u binnen zes weken - na verzending
van dit besluit -een bezwaarschrift indienen. Doe dit op tijd, anders kan uw
bezwaarschrift niet worden behandeld. Let wel: het indienen van een
bezwaarschrift schort de werking van het besluit niet op.
Bij voorkeur kunt u uw bezwaarschrift via de e-mail verzenden naar
nvwabezwaarenberoep@nvwa.nl. Uw bezwaarschrift kunt u eventueel ook per
post verzenden naar: Nederlandse Voedsel- en Warenautoriteit, divisie
Juridische Zaken, team Bezwaar en Beroep, Postbus 43006, 3540 AA
Utrecht.
U dient uw bezwaarschrift ten minste te voorzien van:
 uw naam en adres;
 telefoonnummer;
 de datum;
 het kenmerk, zaaknummer van deze brief (deze gegevens vindt u in de
rechterkantlijn);
 de gronden van bezwaar;
 uw handtekening.
Zou u zo vriendelijk willen zijn om een kopie van dit besluit mee te sturen?
NB. ook indien u uw bezwaarschrift per e-mail verstuurt, dient deze te voldoen
aan bovenstaande eisen. Voldoet uw bezwaarschrift niet aan deze eisen, dan
wordt uw bezwaarschrift niet in behandeling genomen. Het verdient de voorkeur
om uw bezwaarschrift in Pdf-formaat als bijlage toe te voegen in het e-
mailbericht.
Heeft u vragen, kijk dan op www.nvwa.nl\bezwaarenberoep.
* Als u uw bezwaarschrift in een vreemde taal opstelt en een vertaling voor een
goede behandeling van het bezwaar nodig is, dient u zelf voor een vertaling van
het bezwaarschrift te zorgen / If you submit your objection in a foreign language
and a translation for proper handling of the objection is required, you should
provide yourself a translation of the objection.
Pagina 6 van 6