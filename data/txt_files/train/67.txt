File id: 67 File title: 4-2020-0848-001-wob-deelbesluit-2.pdf.
Deelbeschikking 2 op Wob-verzoek
Van de Minister van Sociale Zaken en Werkgelegenheid
Aanleiding
Op 30 juli 2020 is een Wob-verzoek ingediend. Het verzoek ziet – kort samengevat – op
openbaarmaking van documenten en communicatie voor het tijdvak 2015 tot en met heden die bij
of onder mij aanwezig zijn (1) inzake een taalschool, (2) die zijn uitgewisseld tussen Inspectie SZW
en ((oud)-bestuurders van) die taalschool en (3) die zijn uitgewisseld tussen Inspectie SZW en de
Stichting Blik op Werk.
Wet openbaarheid van bestuur
Bij brief van 30 juli 2020 is het verzoek aangemerkt als een verzoek in gevolge de Wet
openbaarheid van bestuur (hierna: Wob).
Inventarisatie documenten
Het verzoek wordt afgehandeld in twee deelbeschikkingen. In de eerste deelbeschikking is besloten
over de openbaarmaking van de informatie zoals omschreven onder punt 1 en 2 van het verzoek.
In deze tweede deelbeschikking wordt besloten over de openbaarmaking van de verzochte
informatie zoals omschreven onder punt 3 van het verzoek.
In het kader van deze tweede deelbeschikking is besloten geen inventarislijst op te stellen, omdat
het enkel openbaar maken van het onderwerp, de summiere inhoud en/of het aantal documenten
het verdere verloop van lopende onderzoeken kan beïnvloeden of frustreren.
Wet politiegegevens
De Wob is niet van toepassing op in documenten vervatte gegevens waarop een bijzondere
openbaarmakingsregeling van toepassing is. Een aantal documenten bevatten politiegegevens zoals
bedoeld in artikel 1, onder a van de Wet politiegegevens (hierna: Wpg). De Wpg bevat een
uitputtende regeling voor de verstrekking van politiegegevens als bedoeld in artikel 1, aanhef en
onder a, van deze wet. Bij de beoordeling of gegevens als politiegegevens dienen te worden
aangemerkt, is onder meer bepalend of die gegevens een geïdentificeerde of identificeerbare
natuurlijke persoon betreffen. Daarbij dient te worden beoordeeld of die gegevens alleen of in
combinatie met andere gegevens zo kenmerkend zijn voor een persoon dat deze daarmee kan
worden geïdentificeerd (ECLI:NL:RVS:2010:BN8578). Bij deze beoordeling mogen alle middelen
worden betrokken waarvan mag worden aangenomen dat zij redelijkerwijs door de
verantwoordelijke dan wel enig ander persoon zijn in te zetten om die persoon te identificeren.
Vastgesteld is dat bepaalde passages uit de documenten gegevens bevatten die een geïdentificeerde
of identificeerbare natuurlijke persoon betreffen en in combinatie met andere gegevens zo
kenmerkend zijn voor een persoon dat deze daarmee kan worden geïdentificeerd. Deze gegevens
vormen daarmee politiegegevens als bedoeld in artikel 1, aanhef en onder a, van de Wpg. Gezien
de Wpg een uitputtende regeling voor de verstrekking van politiegegevens bevat, is er geen plaats
voor toepassing van de Wob (ECLI:NL:RVS:2019:2004, ECLI:NL:RVS:2013:CA0634,
ECLI:NL:RVS:2013:1212 en ECLI:NL:RVS:2014:1202). Op de in de documenten vervatte
politiegegevens is derhalve beoordeling op grond van de Wob niet aan de orde. De overige in
documenten vervatte gegevens, niet zijnde politiegegevens, vallen wel onder de reikwijdte van de
Wob. Voor dit deel verwijs ik naar het onderdeel ''Overwegingen'' van dit besluit.
4.2020.0848.001Overwegingen
Ik ben nagegaan of er sprake is van in de wet vastgelegde uitzonderingsgronden die het openbaar
maken van de genoemde documenten of delen daarvan in de weg zouden kunnen staan.
Het belang van opsporing en vervolging van strafbare feiten
Op grond van artikel 10, tweede lid, aanhef en onder c, van de Wob blijft verstrekking van informatie
achterwege voor zover het belang daarvan niet opweegt tegen het belang van opsporing en
vervolging van strafbare feiten. Hierbij gaat het niet alleen om het belang van opsporing en
vervolging in een concreet geval, maar ook om dat belang in het algemeen.
Bij de aangetroffen documenten is het belang van opsporing en vervolging van strafbare feiten in
het geding. Openbaarmaking zou inzage geven in de inhoud en stand van zaken van lopende
onderzoeken, hetgeen aan een succesvolle vervolging in de weg kan staan. Door het vroegtijdig
openbaar maken van de documenten kan het verdere verloop van de lopende onderzoeken worden
beïnvloed en gefrustreerd. Het betreft informatie, waarmee onder andere inzichtelijk wordt welke
taalscholen onderwerp zijn van onderzoek en signalen die bijdragen aan de aanpak van criminaliteit
die ziet op fraude met inburgeringsgelden . Bij openbaarmaking kunnen betrokkenen hier hun
voordeel uit halen door zich voor te bereiden en in te dekken. Daarnaast zou openbaarmaking van
de gevraagde informatie de opsporing en vervolging van toekomstige strafbare feiten (ernstig)
kunnen bemoeilijken of frustreren. Voorkomen moet worden dat door openbaarmaking van de in de
documenten vervatte gegevens een mogelijk toekomstig (strafrechtelijk) onderzoek wordt
belemmerd c.q. gefrustreerd.
Gelet op het voorgaande ben ik van oordeel dat in dit geval het belang van openbaarmaking niet
opweegt tegen het belang van opsporing en vervolging van strafbare feiten. Ik heb daarom besloten
de betreffende informatie niet openbaar te maken.
Besluit
Ik maak de aangetroffen documenten in het geheel niet openbaar.
Wijze van openbaarmaking
Dit besluit zal binnen vijf werkdagen na toezending geanonimiseerd op www.rijksoverheid.nl
worden geplaatst en is via de volgende link te raadplegen:
http://www.rijksoverheid.nl/documenten?trefwoorden=&periode-van=&periode-
tot=&onderdeel=Ministerie+van+Sociale+Zaken+en+Werkgelenheid&type=Wob-verzoek
Datum: 20 januari 2022
Hoogachtend,
de Minister van Sociale Zaken en Werkgelegenheid,
namens deze,
Mevr. mr. J.H. Meijer
Directeur WBJA
4.2020.0848.001Dit is een beschikking in de zin van artikel 1:3, tweede lid, van de Awb. Overeenkomstig de Awb
kan tegen deze beschikking schriftelijk bezwaar worden gemaakt door degene wiens belang
rechtstreeks bij deze beschikking betrokken is. Daartoe moet binnen zes weken na de dag van
verzending van deze beschikking een bezwaarschrift worden ingediend bij:
WBJA-Bezwaren-BO-T1@minszw.nl
Het bezwaarschrift dient te worden ondertekend en ten minste te bevatten de naam en het adres
van de indiener, de dagtekening, een omschrijving van deze beschikking alsmede reden(en)
waarom de beschikking niet juist wordt gevonden. Het bezwaarschrift dient in de Nederlandse taal
te zijn gesteld. Wordt het bezwaarschrift per e-mail ingediend, dan moet het bezwaarschrift in pdf-
formaat als bijlage in de e-mail worden verzonden. Deze bijlage moet een ingescande “natte”
handtekening bevatten.
Hiermee wordt bedoeld dat het bezwaarschrift met de hand moet worden ondertekend, voordat
het wordt ingescand en opgeslagen in pdf-formaat (bij voorkeur met tekstherkenning).
Per post kan u uw bezwaar indienen bij:
De Minister van Sociale Zaken en Werkgelegenheid
t.a.v. de Directie Wetgeving, Bestuurlijke en Juridische Aangelegenheden,
Bureau Ondersteuning team 1
Postbus 90801
2509 LV ’s-Gravenhage
(fax 070 333 5116)
4.2020.0848.001