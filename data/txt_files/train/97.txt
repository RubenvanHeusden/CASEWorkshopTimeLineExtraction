File id: 97 File title: besluit-wob-export-chipmachine.pdf.
> Retouradres Postbus 20201 2500 EE Den Haag
Directie Juridische Zaken
Korte Voorhout 7
2511 CW Den Haag
Postbus 20201
2500 EE Den Haag
www.rijksoverheid.nl
Inlichtingen
wobverzoekendjz@minfin.nl
www.minfin.nl
Ons kenmerk
2021-0000181120
Uw brief (kenmerk)
Datum 6 januari 2022
26 februari 2020
Betreft Beslissing op uw Wob-verzoek
Geachte,
In uw email van 26 februari 2020 heeft u met een beroep op de Wet
openbaarheid van bestuur (hierna: Wob) verzocht om informatie over
openbaarmaking van documenten inzake de voorgenomen export van een EUV-
chipmachine van ASML naar China. Uw verzoek heeft betrekking op de periode 1
januari 2019 tot en met 26 februari 2020.
Meer specifiek vraagt u in het kader van de bestuurlijke aangelegenheid van de
mogelijke verlening van een exportkredietverzekering aan chipmachinefabrikant
ASML in verband met diens voorgenomen levering van een EUV-machine naar
China, om alle documenten waaronder correspondentie, memo's, notities,
beleidsstukken, agenda's, verslagen, e-mails, sms- en whatsapp-verkeer en
dergelijke binnen het ministerie van Financiën c.q. de Nederlandse
exportkredietverzekeraar Atradius Dutch State Business N.V. en tussen dit
ministerie c.q. Atradius DSB en:
- het ministerie van Buitenlandse Zaken
- het ministerie voor Buitenlandse Handel
- het ministerie van Algemene Zaken
- het ministerie van Economische Zaken en Klimaat
- de Nederlandse ambassade te Washington
- het ministerie van buitenlandse zaken van de VS de Nederlandse
ambassade te Peking
- het ministerie van buitenlandse zaken van de Volksrepubliek China
- de vennootschap ASML Holding N.V. en/of al diens deelnemingen en
dochtermaatschappijen
- te verstrekken over ASML in combinatie met de term Extreme Ultraviolet
(EUV) en / of exportvergunning China en / of exportkredietverzekering
China voor de periode 1 januari 2019 tot en met 26 februari 2020.
De ontvangst van uw verzoek heb ik u schriftelijk bevestigd bij brief van 4 maart
2020, met kenmerk 2020-0000046488. Op 25 maart 2020 heeft u middels een
mail een bevestiging ontvangen over de opschorting van uw verzoek vanwege de
gevolgen van het coronavirus.
Voor de behandeling van het verzoek was het nodig om fysieke stukken op
kantoor te raadplegen en beoordelen. Mede hierdoor is het mij niet gelukt om op
tijd op uw Wob-verzoek te beslissen. Hiervoor bied ik u mijn excuses aan.
Pagina 1 van 5Directie Juridische Zaken
Besluit
Ik heb besloten de door u gevraagde informatie niet openbaar te maken. Voor de
Ons kenmerk
motivering verwijs ik naar het onderdeel ‘Motivering’ van dit besluit.
2021-0000181120
De documenten zijn niet opgenomen in een inventarislijst. Met een inventarislijst
zouden gegevens worden prijsgegeven die nu juist op grond van de
belangenafwegingen verborgen moeten blijven. Op een inventarislijst worden de
data, opschriften, afzenders en ontvangers van de documenten opgenomen. Deze
gegevens maken in dit geval onderdeel uit van de informatie die op grond van de
Wob wordt geweigerd.
Wettelijk kader
Uw verzoek om informatie is beoordeeld op grond van de Wob. Het recht op
openbaarmaking dient het publieke belang van een goede en democratische
bestuursvoering. Het komt iedere burger in gelijke mate toe. Er wordt niet
gekeken naar het specifieke belang van de verzoeker.
Openbaarmaking in de zin van de Wob betekent openbaarmaking voor iedereen.
In dat licht vindt de afweging dan ook plaats. Hierbij wordt getoetst aan de
artikelen 10 en 11 van de Wob waarin is aangegeven in welke gevallen
openbaarmaking kan of moet worden geweigerd. Voorts kan het bestuursorgaan
besluiten om op grond van de uitzonderingsgronden genoemd in de artikelen 10
en 11 van de Wob (zie bijlage A) of op grond van eventuele bijzondere
openbaarmakingsregimes documenten (gedeeltelijk) niet openbaar te maken.
Motivering
Bedrijfs- en fabricagegegevens (artikel 10, eerste lid, onder c, van de Wob)
Openbaarmaking van informatie blijft achterwege indien het bedrijfs- en
fabricagegegevens betreft die vertrouwelijk aan de overheid zijn meegedeeld.
Onder bedrijfs- en fabricagegegevens worden verstaan: al die gegevens waaruit
wetenswaardigheden kunnen worden afgeleid over de technische of financiële
bedrijfsvoering, het productieproces, de afzet van producten of de kring van
afnemers of leveranciers. In diverse documenten staan dergelijke bedrijfs- of
fabricagegegevens.
Het betreft onder andere informatie over de toepassingen van het product en
informatie over prijzen. Deze informatie is aan mij vertrouwelijk overhandigd in
het kader van interne besprekingsdoeleinden. Openbaarmaking hiervan is
schadelijk voor het betrokken bedrijf, omdat de relatie van het bedrijf met andere
partijen en/of landen in het geding kan komen en derden de informatie in hun
voordeel kunnen gebruiken. Ik maak deze informatie dus niet openbaar.
Het belang van de betrekkingen van Nederland met andere staten en met
internationale organisaties (artikel 10, tweede lid, onder a, van de Wob)
Bij de documenten is het belang van de betrekkingen van Nederland met andere
staten en internationale organisaties in het geding. Het openbaar maken van deze
informatie zal de betrekkingen tussen Nederland en verschillende landen schaden.
Ik weeg het hier bedoelde belang zwaarder dan het belang van openbaarmaking.
Ik maak deze informatie dus niet openbaar.
De eerbiediging van de persoonlijke levenssfeer (artikel 10, tweede lid, onder e,
van de Wob)
Op grond van artikel 10, tweede lid, aanhef en onder e, van de Wob blijft
verstrekking van informatie achterwege voor zover het belang daarvan niet
opweegt tegen het belang dat de persoonlijke levenssfeer wordt geëerbiedigd.
Pagina 2 van 5In diverse documenten staan persoonsgegevens. Dit betreft gegevens die
Directie Juridische Zaken
herleidbaar zijn tot een persoon, zoals onder meer namen, e-mailadressen,
functienamen en telefoonnummers. In het kader van goed werkgeverschap ben ik
Ons kenmerk
van oordeel dat ten aanzien van deze gegevens het belang dat de persoonlijke
2021-0000181120
levenssfeer wordt geëerbiedigd, zwaarder moet wegen dan het belang van
openbaarheid. Dit ter bescherming van de persoonlijke levenssfeer van de
betrokken ambtenaar. Daarbij is van belang dat het hier niet gaat om het
opgeven van een naam aan een individuele burger die met een ambtenaar in
contact treedt, maar om openbaarmaking van de naam in de zin van de Wob.
Het voorkomen van onevenredige bevoordeling of benadeling (artikel 10, tweede
lid, onder g, van de Wob)
Openbaarmaking van informatie blijft achterwege voor zover het belang daarvan
niet opweegt tegen het belang van het voorkomen van onevenredige
bevoordeling of benadeling van belanghebbenden bij die informatie. Hiertoe merk
ik het volgende op.
Openbaarmaking van passages uit bepaalde documenten zou naar mijn oordeel
leiden tot onevenredige benadeling van de personen waar deze informatie
betrekking op heeft. Deze benadeling bestaat uit het bemoeilijken en/of vertragen
van de behandeling van de vergunningaanvraag en tevens van de export van het
product van het betrokken bedrijf. Ik ben van oordeel dat dit belang zwaarder
moet wegen dan het belang van openbaarheid aangezien openbaarmaking
afhandeling van de procedure zonder invloed van buitenaf vrijwel onmogelijk
maakt en de relatie van het betrokken bedrijf met derde partijen kan schaden.
Gelet op de aard en de inhoud van de gevraagde informatie staat artikel 10,
tweede lid, aanhef en onder g, van de Wob aan openbaarmaking in de weg.’
Openbaarmaking van de gevraagde informatie zou het bedrijf namelijk
onevenredig benadelen dan wel concurrenten, leveranciers of afnemers
onevenredig bevoordelen. Bedrijven moeten erop kunnen vertrouwen dat
bedrijfsvertrouwelijke of anderszins concurrentiegevoelige informatie
vertrouwelijk blijft. Het belang bij het voorkomen van onevenredig nadeel weeg ik
hier zwaarder dan het algemene belang van openbaarmaking.
Persoonlijke beleidsopvattingen in een stuk voor intern beraad (artikel 11, eerste
lid, van de Wob)
Uitgangspunt van de Wob is dat overheidsinformatie openbaar is. Dit geldt in
beginsel ook voor documenten opgesteld ten behoeve van intern beraad. Dit is
het beraad over een bestuurlijke aangelegenheid binnen een bestuursorgaan, dan
wel binnen een kring van overheden in het kader van de gezamenlijke
verantwoordelijkheid voor een bestuurlijke aangelegenheid. Uit de
wetsgeschiedenis blijkt dat onder het begrip ‘documenten opgesteld ten behoeve
van intern beraad’ onder meer moeten worden begrepen: nota’s van ambtenaren
aan hun politieke en ambtelijk leidinggevenden, correspondentie tussen de
onderdelen van een ministerie en tussen ministeries onderling, concepten van
stukken, agenda’s, notulen, samenvattingen en conclusies van interne
besprekingen en rapporten van ambtelijke adviescommissies. Degene die de
stukken heeft opgesteld moet de bedoeling hebben gehad dat ze zouden dienen
voor intern beraad.
Artikel 11, eerste lid, van de Wob bepaalt dat uit documenten die zijn opgesteld
ten behoeve van intern beraad geen informatie wordt verstrekt over persoonlijke
beleidsopvattingen. Onder ‘persoonlijke beleidsopvattingen’ wordt verstaan:
ambtelijke adviezen, visies, standpunten en overwegingen. Dergelijke
opvattingen worden niet openbaar gemaakt omdat een zekere mate van
Pagina 3 van 5veiligheid en vertrouwelijkheid noodzakelijk is om te kunnen komen tot een
Directie Juridische Zaken
effectieve besluitvorming. Ambtenaren en bestuurders moeten onderling en met
bewindspersonen kunnen brainstormen. Feiten, prognoses, beleidsalternatieven, Ons kenmerk
de gevolgen van een bepaald beleidsalternatief of andere onderdelen met een 2021-0000181120
overwegend objectief karakter worden door mij niet beschouwd als persoonlijke
beleidsopvattingen. De totstandkoming van beleid en regelgeving wordt met de
openbaarheid van dergelijke informatie inzichtelijk.
De documenten waarin sprake is van intern beraad zijn ambtelijke stukken die
zijn opgesteld voor intern ambtelijk gebruik, zoals informerende nota's. Ik acht
het niet in het belang van een goede en democratische bestuursvoering deze
persoonlijke beleidsopvattingen openbaar te maken, zowel in tot op de persoon
herleidbare als geanonimiseerde vorm.
In het vertrouwen u hiermee voldoende te hebben geïnformeerd.
Hoogachtend,
DE MINISTER VAN FINANCIËN,
namens deze,
mr. S.G.S. Hoogkamer
Hoofd Privaatrecht, Directie Juridische Zaken
Deze brief is een besluit in de zin van de Algemene wet bestuursrecht. Op grond
van die wet kunt u tegen dit besluit binnen zes weken na de dag waarop dit
besluit is bekendgemaakt een bezwaarschrift indienen. Het bezwaarschrift moet
worden gericht aan de minister van Financiën, ter attentie van de Directie
Juridische Zaken, Postbus 20201, 2500 EE Den Haag. Het bezwaarschrift dient te
worden ondertekend en dient ten minste het volgende te bevatten:
a. naam en adres van de indiener;
b. de dagtekening;
c. een omschrijving van het besluit waartegen het bezwaar zich richt;
d. een opgave van de redenen waarom u zich met het besluit niet kunt verenigen.
Pagina 4 van 5Bijlage A
Directie Juridische Zaken
Artikel 10 van de Wob luidt, voor zover relevant, als volgt: Ons kenmerk
1. Het verstrekken van informatie ingevolge deze wet blijft achterwege voor 2021-0000181120
zover dit:
1. de eenheid van de Kroon in gevaar zou kunnen brengen;
2. de veiligheid van de Staat zou kunnen schaden;
3. bedrijfs- en fabricagegegevens betreft, die door natuurlijke personen of
rechtspersonen vertrouwelijk aan de overheid zijn meegedeeld;
4. persoonsgegevens betreft als bedoeld in de artikelen 9, 10 en 87 van de
Algemene verordening gegevensbescherming, tenzij de verstrekking
kennelijk geen inbreuk op de persoonlijke levenssfeer maakt.
2.Het verstrekken van informatie ingevolge deze wet blijft eveneens achterwege
voor zover het belang daarvan niet opweegt tegen de volgende belangen:
1. de betrekkingen van Nederland met andere staten en met internationale
organisaties;
2. de economische of financiële belangen van de Staat, de andere
publiekrechtelijke lichamen of de in artikel 1a, onder c en d, bedoelde
bestuursorganen;
3. de opsporing en vervolging van strafbare feiten;
4. inspectie, controle en toezicht door bestuursorganen;
5. de eerbiediging van de persoonlijke levenssfeer;
1. het belang, dat de geadresseerde erbij heeft als eerste kennis te kunnen
nemen van de informatie;
2. het voorkomen van onevenredige bevoordeling of benadeling van bij de
aangelegenheid betrokken natuurlijke personen of rechtspersonen dan
wel van derden.
3. Het tweede lid, aanhef en onder e, is niet van toepassing voor zover de
betrokken persoon heeft ingestemd met openbaarmaking.
(...)
Artikel 11 van de Wob luidt, voor zover relevant, als volgt:
1. In geval van een verzoek om informatie uit documenten, opgesteld ten
behoeve van intern beraad, wordt geen informatie verstrekt over daarin
opgenomen persoonlijke beleidsopvattingen.
2. Over persoonlijke beleidsopvattingen kan met het oog op een goede en
democratische bestuursvoering informatie worden verstrekt in niet tot
personen herleidbare vorm. Indien degene die deze opvattingen heeft
geuit of zich erachter heeft gesteld, daarmee heeft ingestemd, kan de
informatie in tot personen herleidbare vorm worden verstrekt.
3. Met betrekking tot adviezen van een ambtelijke of gemengd
samengestelde adviescommissie kan het verstrekken van informatie over
de daarin opgenomen persoonlijke beleidsopvattingen plaatsvinden,
indien het voornemen daartoe door het bestuursorgaan dat het
rechtstreeks aangaat aan de leden van de adviescommissie voor de
aanvang van hun werkzaamheden kenbaar is gemaakt.
4. In afwijking van het eerste lid wordt bij milieu-informatie het belang van
de bescherming van de persoonlijke beleidsopvattingen afgewogen tegen
het belang van openbaarmaking. Informatie over persoonlijke
beleidsopvattingen kan worden verstrekt in niet tot personen herleidbare
vorm. Het tweede lid, tweede volzin, is van overeenkomstige toepassing.
Pagina 5 van 5