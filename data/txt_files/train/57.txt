File id: 57 File title: 22-0097-besluit.pdf.
> Retouradres Postbus 43006 3540 AA Utrecht
directie Strategie
d ivisie Juridische zaken
Catharijnesingel 59
Per e-mail verzonden 3511 GG Utrecht
Postbus 43006
3540 AA Utrecht
www.nvwa.nl
Onze referentie
22-0097
Datum: 26 juli 2022
Betreft: Besluit op Woo-verzoek 22-0097
Geachte
In uw brief van 1 februari 2022, ontvangen op 1 februari 2022, verzocht u met
een beroep op de Wet openbaarheid van bestuur (hierna: Wob) om:
- alle individuele rapporten en rapporten van bevindingen met bijlagen en het
bijbehorende beeldmateriaal, die in 2021 zijn opgemaakt naar aanleiding van
dierenwelzijn-inspecties van Nederlandse stallen met vleeskalveren;
- een overzicht van alle dierenwelzijn-inspecties van alle Nederlandse stallen met
vleeskalveren in 2021, alsmede het nalevingspercentage bij kalveren in 2021.
De ontvangst van uw verzoek is schriftelijk bevestigd bij brief van 1 februari 2022
met kenmerk 22-0097. In de brief van 28 februari 2022 is de beslistermijn met
vier weken verdaagd.
Wettelijk kader
U heeft met een beroep op de Wet openbaarheid van bestuur (hierna: Wob)
verzocht om openbaarmaking. Op 1 mei 2022 is de Wet open overheid (hierna:
Woo) inwerking getreden en is de Wob ingetrokken (artikel 10.1. Woo).
Ik behandel uw verzoek als een verzoek op grond van de Woo.
In uw verzoek heeft u aangegeven dat de gegevens die herleidbaar kunnen zijn
naar bedrijven verwijderd kunnen worden. Deze gegevens vallen dan ook niet
onder de reikwijdte van uw Wob-verzoek. Alle herleidbare gegevens van de
ondernemers zijn dan ook onleesbaar gemaakt.
Inventarisatie documenten
Op basis van uw verzoek zijn in totaal 99 documenten aangetroffen. Deze
documenten zijn opgenomen in een inventarislijst, die als bijlage 1 bij dit besluit is
gevoegd. In dit besluit wordt verwezen naar de corresponderende nummers uit de
inventarislijst, zodat per document duidelijk is wat is besloten. Deze inventarislijst
biedt tevens het door u verzochte overzicht van alle dierenwelzijnsinspecties van
alle Nederlandse stallen met vleeskalveren in 2021.
Pagina 1 van 5directie strategie
divisie Juridische zaken
Onze referentie
22-0097
Reeds openbare documenten
De Woo is niet van toepassing op documenten die al openbaar zijn. U heeft
verzocht om het nalevingspercentage bij kalveren in 2021. Informatie over het
nalevingspercentage is inmiddels opgenomen in een factsheet, die door de NVWA
gepubliceerd is op de website.
Deze is via onderstaande link te raadplegen:
Inspectieresultaten welzijn vleeskalveren 2021 | Inspectieresultaat | NVWA
Zienswijzen
Per e-mail van 29 maart 2022 bent u geïnformeerd dat er derde belanghebbenden
bij de openbaarmaking van de documenten zijn betrokken en dat deze in de
gelegenheid zijn gesteld hierover een zienswijze te geven.
De zienswijzen van de derde belanghebbenden heb ik in mijn belangenafweging
meegenomen. Zie het onderdeel ‘Overwegingen’ van dit besluit.
Besluit
Ik heb besloten (deels) aan uw verzoek tegemoet te komen en de informatie
waarom u verzocht, opgenomen in de documenten met nummers 1 tot en met 99
deels openbaar te maken. Voor de motivering verwijs ik naar onderdeel
‘Overwegingen’ van dit besluit.
Overwegingen
Algemene overweging: openbaarheid t.a.v. een ieder
Als eerste wil ik u wijzen op het volgende.
Iedereen heeft het recht om overheidsinformatie op te kunnen vragen zonder
daarbij een reden te hoeven aangeven. Dit staat in het eerste artikel 1.1 van de
Woo. Dit is een belangrijk recht van de burger. Daarbij is het uitgangspunt dat
overheidsinformatie openbaar is, tenzij er uitzonderingsgronden zijn die dit
beperken. De uitzonderingsgronden staan in hoofdstuk 5 van de Woo. Ik moet
hierbij het algemeen belang van openbaarheid afwegen tegen de belangen die de
uitzonderingsgronden beschermen. In het algemeen geldt hierbij de regel dat
wanneer ik informatie aan u verstrek, het openbaar is voor een ieder. De Woo is
niet van toepassing op informatie die al openbaar is.
Algemene uitgangspunten bij toetsing aan de uitzonderingsgronden
De toetsing aan de uitzonderingsgronden verloopt als volgt. Eerst kijk ik of een
van de uitzonderingsgronden speelt. Dat doe ik meestal per alinea, soms per zin.
Vervolgens kijk ik wat voor soort uitzonderingsgrond het is. Als het een absolute
uitzonderingsgrond is, mag ik de informatie niet verstrekken. Als het een relatieve
uitzonderingsgrond is, moet ik een afweging maken tussen het algemene belang
Pagina 2 van 5directie strategie
divisie Juridische zaken
Onze referentie
22-0097
van openbaarheid en het specifieke belang dat de uitzonderingsgrond beschermt.
Daarbij weegt het belang van openbaarheid zwaar. Als ik informatie weiger, moet
ik goed motiveren waarom ik dat doe. Dat geldt nog sterker als de informatie
ouder dan vijf jaar is.
Wanneer het gaat om informatie waar belangen van anderen bij betrokken zijn,
moet ik hen de mogelijkheid geven om een zienswijze in te dienen. Dit betekent
dat zij hun mening kunnen geven over of de informatie wel of niet openbaar
gemaakt moet worden. Het is uiteindelijk aan mij om te beslissen of ik de
informatie openbaar maak.
In de inventarislijst heb ik opgenomen welke uitzonderingsgronden van toepassing
zijn.
De eerbiediging van de persoonlijke levenssfeer
Op grond van artikel 5.1, tweede lid, aanhef en onder d, van de Woo blijft
verstrekking van informatie achterwege voor zover het belang daarvan niet
opweegt tegen het belang dat de persoonlijke levenssfeer wordt geëerbiedigd.
In de documenten staan persoonsgegevens. Ik ben van oordeel dat t.a.v. deze
gegevens het belang dat de persoonlijke levenssfeer wordt geëerbiedigd,
zwaarder moet wegen dan het belang van openbaarheid. Daarom heb ik de
persoonsgegevens verwijderd uit deze documenten.
Voor zover het de namen van ambtenaren betreft is hierbij het volgende van
belang. Weliswaar kan, waar het gaat om beroepshalve functioneren van
ambtenaren, slechts in beperkte mate een beroep worden gedaan op het belang
van eerbiediging van hun persoonlijke levenssfeer. Dit ligt anders indien het
betreft het openbaarmaken van namen van de ambtenaren. Namen zijn immers
persoonsgegevens en het belang van eerbiediging van de persoonlijke levenssfeer
kan zich tegen het openbaarmaken daarvan verzetten. Daarbij is van belang dat
het hier niet gaat om het opgeven van een naam aan een individuele burger die
met een ambtenaar in contact treedt, maar om openbaarmaking van de naam in
de zin van de Wob. De met naam genoemde ambtenaren betreffen inspecteurs en
teamleiders van de NVWA. Het gaat om ambtenaren die niet zelfstandig of in
mandaat namens de staatssecretaris besluiten nemen ten aanzien van een
bestuurlijke aangelegenheid.
De controles op dierenwelzijn vinden plaats in een betrekkelijk klein werk
technisch speelveld (beperkt aantal controleurs in een beperkte branche). In
casus zou het bekend worden van de gegevens van de betrokken ambtenaren
betekenen dat zij kunnen worden benaderd buiten de kaders van de
werkzaamheden hetgeen zou leiden tot aantasting van hun persoonlijke
levenssfeer. Aan de hiervoor genoemde omstandigheden ken ik een dusdanig
gewicht toe dat het belang van openbaarmaking daarvoor moet wijken.
Pagina 3 van 5directie strategie
divisie Juridische zaken
Onze referentie
22-0097
Wijze van openbaarmaking
Uitgestelde openbaarmaking (art. 4.4, vijfde lid, van de Woo)
Aangezien belanghebbenden mogelijk bezwaar hebben tegen de openbaarmaking
van de informatie vindt de feitelijke openbaarmaking van de documenten met
nummers 25, 28, 32, 41, 78, 87, 91 en 95 niet eerder plaats, dan twee weken na
dagtekening van deze beschikking, conform artikel 4.4, vijfde lid, van de Woo. Op
deze wijze wordt aan deze belanghebbenden de mogelijkheid geboden om te
proberen de openbaarmaking tegen te houden. Dit kan door het indienen van een
bezwaarschrift bij het Ministerie van Landbouw, Natuur en Voedselkwaliteit en
door daarnaast bij de rechtbank te verzoeken om, bij wijze van voorlopige
voorziening, het onderhavige besluit tot openbaarmaking te schorsen. Indien
binnen twee weken na dagtekening van dit besluit een bezwaarschrift is ingediend
en een verzoek om voorlopige voorziening is gedaan, wordt de uitspraak van de
voorzieningenrechter afgewacht, voordat tot daadwerkelijke openbaarmaking
wordt overgegaan.
De overige documenten treft u als bijlagen bij dit besluit aan.
Afschrift aan belanghebbenden
Een afschrift van dit besluit zend ik aan belanghebbenden.
De Minister van Landbouw, Natuur en Voedselkwaliteit,
namens deze:
mr. A.A. ten Cate
Teamleider Openbaarmaking en privacy
Pagina 4 van 5directie strategie
divisie Juridische zaken
Onze referentie
22-0097
Bezwaarmogelijkheid
Als u het niet eens bent met dit besluit, kunt u binnen zes weken - na verzending
van dit besluit -een bezwaarschrift indienen. Doe dit op tijd, anders kan uw
bezwaarschrift niet worden behandeld. Let wel: het indienen van een
bezwaarschrift schort de werking van het besluit niet op.
Bij voorkeur kunt u uw bezwaarschrift via de e-mail verzenden naar
nvwabezwaarenberoep@nvwa.nl. Uw bezwaarschrift kunt u eventueel ook per
post verzenden naar: Nederlandse Voedsel- en Warenautoriteit, divisie
Juridische Zaken, team Bezwaar en Beroep, Postbus 43006, 3540 AA
Utrecht.
U dient uw bezwaarschrift ten minste te voorzien van:
 uw naam en adres;
 telefoonnummer;
 de datum;
 het kenmerk, zaaknummer van deze brief (deze gegevens vindt u in de rechterkantlijn);
 de gronden van bezwaar;
 uw handtekening.
Zou u zo vriendelijk willen zijn om een kopie van dit besluit mee te sturen?
NB. ook indien u uw bezwaarschrift per e-mail verstuurt, dient deze te voldoen
aan bovenstaande eisen. Voldoet uw bezwaarschrift niet aan deze eisen, dan
wordt uw bezwaarschrift niet in behandeling genomen. Het verdient de voorkeur
om uw bezwaarschrift in Pdf-formaat als bijlage toe te voegen in het e-
mailbericht.
Heeft u vragen, kijk dan op www.nvwa.nl\bezwaarenberoep.
* Als u uw bezwaarschrift in een vreemde taal opstelt en een vertaling voor een goede behandeling van het bezwaar
nodig is, dient u zelf voor een vertaling van het bezwaarschrift te zorgen / If you submit your objection in a foreign
language and a translation for proper handling of the objection is required, you should provide yourself a
translation of the objection.
Pagina 5 van 5