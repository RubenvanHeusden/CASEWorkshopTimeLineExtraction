File id: 51 File title: 21-0715_woo_besluit_deelbesluit_2_pluimveeslachterijen_versie_2.pdf.
> Retouradres Postbus 43006 3540 AA Utrecht
directie Strategie
divisie Juridische zaken
Catharijnesingel 59
3511 GG Utrecht
Postbus 43006
3540 AA Utrecht
www.nvwa.nl
Onze referentie
21-0715
Datum: per email verzonden op 5 juli 2022
Betreft: deelbesluit 2 op Woo-verzoek 21-0715
Geachte
In uw e-mail van 10 september 2021, ontvangen op 10 september 2021, heeft u
de Nederlandse Voedsel- en Warenautoriteit (hierna: NVWA) verzocht om alle
rapporten van bevindingen die betrekking hebben op toezicht in de
pluimveeslachterijen over de periode 1 januari 2016 tot en met 31 december
2020 op het gebied van 1) vangletsel, 2) voetzoollaesie, 3) vierkante meter
bezetting en 4) beladingsgraad van transportcontainers.
De ontvangst van uw verzoek is schriftelijk bevestigd bij email van 13 september
2021. In de brief van 4 oktober 2021 is de beslistermijn verdaagd met 4 weken.
Over dit verzoek heeft u op 4 november 2021 telefonisch contact gehad met een
medewerker van de NVWA van het team Openbaarmaking en Privacy. Tijdens dit
gesprek heeft u uw verzoek om informatie gepreciseerd tot de overzichten van de
rapporten van bevindingen, waarna u een keuze zou maken met betrekking tot de
rapporten.
Bij besluit van 16 november 2021 met kenmerk TRCNVWA/2021/21-0715 is het
eerste deelbesluit genomen. Het besluit en de openbaar gemaakte overzichten
zijn per e-mail aan u verstrekt. Op 16 november 2021 heeft u tijdens een
telefoongesprek medegedeeld dat u de onderliggende rapporten van bevindingen
van een aantal rechterlijke uitspraken wenst te ontvangen. Dit besluit heeft
betrekking op de openbaarmaking van deze rapporten van bevindingen.
Wettelijk kader
U heeft met een beroep op de Wet openbaarheid van bestuur (hierna: Wob)
verzocht om openbaarmaking. Op 1 mei 2022 is de Wet open overheid (hierna:
Woo) inwerking getreden en is de Wob ingetrokken (artikel 10.1. Woo). Ik
behandel uw verzoek als een verzoek op grond van de Wet open overheid (hierna:
Woo)
Pagina 1 van 8directie strategie
divisie Juridische zaken
Onze referentie
21-0715
Inventarisatie documenten
Op basis van uw verzoek zijn documenten aangetroffen. Deze documenten zijn
opgenomen in een inventarislijst, die als bijlage bij dit besluit is gevoegd. In dit
besluit wordt verwezen naar de corresponderende nummers uit de inventarislijst,
zodat per document duidelijk is wat is besloten.
Zienswijze
U bent er over geïnformeerd dat er derde belanghebbenden zijn bij de
openbaarmaking van deze documenten en dat deze in de gelegenheid zijn gesteld
hierover hun zienswijze te geven. Door de derde belanghebbenden zijn
bedenkingen ingediend. De zienswijzen van de derde belanghebbenden heb ik in
mijn belangenafweging meegenomen. Zie het onderdeel Overwegingen van dit
besluit.
Besluit
Gedeeltelijk openbaar
Ik besluit een deel van de door u gevraagde informatie openbaar te maken.
Overwegingen
Algemene overweging: openbaarheid t.a.v. een ieder
Als eerste wil ik u wijzen op het volgende. Iedereen heeft het recht om
overheidsinformatie op te kunnen vragen zonder daarbij een reden te hoeven
aangeven. Dit staat in het eerste artikel 1.1 van de Woo. Dit is een belangrijk
recht van de burger. Daarbij is het uitgangspunt dat overheidsinformatie openbaar
is, tenzij er uitzonderingsgronden zijn die dit beperken. De uitzonderingsgronden
staan in hoofdstuk 5 van de Woo. Ik moet hierbij het algemeen belang van
openbaarheid afwegen tegen de belangen die de uitzonderingsgronden
beschermen. In het algemeen geldt hierbij de regel dat wanneer ik informatie aan
u verstrek, het openbaar is voor een ieder. De Woo is niet van toepassing op
informatie die al openbaar is.
De toetsing aan de uitzonderingsgronden verloopt als volgt. Eerst kijk ik of een
van de uitzonderingsgronden speelt. Dat doe ik meestal per alinea, soms per zin.
Vervolgens kijk ik wat voor soort uitzonderingsgrond het is. Als het een absolute
uitzonderingsgrond is, mag ik de informatie niet verstrekken. Als het een relatieve
uitzonderingsgrond is, moet ik een afweging maken tussen het algemene belang
van openbaarheid en het specifieke belang dat de uitzonderingsgrond beschermt.
Daarbij weegt het belang van openbaarheid zwaar. Als ik informatie weiger, moet
ik goed motiveren waarom ik dat doe. Dat geldt nog sterker als de informatie
ouder dan vijf jaar is. In de inventarislijst heb ik opgenomen welke
uitzonderingsgronden van toepassing zijn.
Wanneer het gaat om informatie waar belangen van anderen bij betrokken zijn,
moet ik hen de mogelijkheid geven om een zienswijze in te dienen. Dit betekent
Pagina 2 van 8directie strategie
divisie Juridische zaken
Onze referentie
21-0715
dat zij hun mening kunnen geven over of de informatie wel of niet openbaar
gemaakt moet worden. Het is uiteindelijk aan mij om te beslissen of ik de
informatie openbaar maak.
De eerbiediging van de persoonlijke levenssfeer
Op grond van artikel 5.1, tweede lid, aanhef en onder e, van de Woo kan ik geen
informatie openbaar maken als dit de persoonlijke levenssfeer schaadt en dit
belang zwaarder weegt dan het belang van openbaarheid. Het gaat om
persoonsgegevens die (indirect) te herleiden zijn tot een persoon zoals namen, e-
mailadressen, telefoonnummers en functienamen. Bij bepaalde passages uit
bepaalde documenten is dit het geval. Ik vind het in dit geval belangrijk dat de
identiteit van betrokkene niet bekend wordt, omdat dit zijn of haar privacy kan
schenden. Daarom maak ik deze persoonsgegevens niet openbaar.
Ambtenaren
In diverse documenten staan (ook) persoonsgegevens van ambtenaren. Het gaat
om gegevens die herleidbaar zijn tot een persoon, zoals onder meer namen,
toezichthoudernummers, e-mailadressen, functienamen en telefoonnummers. In
het kader van goed werkgeverschap vind ik dat het belang van de privacy
zwaarder moet wegen dan het belang van openbaarheid. Dit ter bescherming van
de privacy van de betrokken ambtenaren. De met naam en
toezichthoudernummers genoemde ambtenaren betreffen controleurs van de
NVWA. Het gaat om ambtenaren die niet zelfstandig of in mandaat namens de
staatssecretaris of minister besluiten nemen ten aanzien van een bestuurlijke
aangelegenheid. Ook beschikken ze niet over een bepaald gezag. Daarbij weegt
mee dat het hier niet gaat om het opgeven van een naam aan een individuele
burger die met een ambtenaar in contact treedt, maar om, openbaarmaking op
grond van de Woo.
De controles op pluimveehouders vinden plaats in een betrekkelijk klein werk
technisch speelveld (beperkt aantal controleurs in een beperkte branche). In casu
zou het bekend worden van de gegevens van de betrokken ambtenaren
betekenen dat zij kunnen worden benaderd buiten de kaders van de
werkzaamheden hetgeen zou leiden tot aantasting van hun persoonlijke
levenssfeer. Aan de hiervoor genoemde omstandigheden ken ik een dusdanig
gewicht toe dat het belang van openbaarmaking daarvoor moet wijken.
Bedrijfsnamen van pluimveehouders
Artikel 5.1, tweede lid, aanhef en onder e, van de Woo heeft ten doel het belang
van natuurlijke personen te beschermen en niet dat van rechtspersonen. Indien
natuurlijke personen er zelf voor kiezen om onder hun eigennaam deel te nemen
aan het handelsverkeer door hun onderneming hun eigen naam te geven, kan bij
openbaarmaking geen sprake zijn van een zodanige schending van het belang van
de te eerbiedigen persoonlijke levenssfeer van deze natuurlijke personen, dat
deze in de weg staan aan openbaarmaking. De openbaarmaking betreft immers
niet de natuurlijke persoon, maar de naam van de door die persoon gedreven
Pagina 3 van 8directie strategie
divisie Juridische zaken
Onze referentie
21-0715
onderneming1. Ik ben dan ook van oordeel dat de bedrijfsnamen van de
pluimveehouders niet geweigerd kunnen worden op grond van deze
weigeringsgrond.
Dit is anders met betrekking tot de adressen (en informatie herleidbaar naar deze
adressen) van de pluimveehouders. Deze adressen betreffen veelal ook
woonadressen. Dat brengt met zich mee dat ook anderen dan de pluimveehouders
in hun persoonlijke levenssfeer aangetast worden bij het openbaar maken van
deze adressen. Ik ben van oordeel dat ten aanzien van deze gegevens het belang
dat de persoonlijke levenssfeer wordt geëerbiedigd, zwaarder moet wegen dan het
belang van openbaarheid. De adressen maak ik dan ook niet openbaar.
Het voorkomen van onevenredige benadeling
Op grond van artikel 5.1, vijfde lid, van de Woo mag ik in uitzonderlijke gevallen
geen informatie openbaar maken als dit iemand onevenredige benadeling
toebrengt en de voorkoming daarvan zwaarder weegt dan het belang van
openbaarheid.
In de documenten is onder andere opgenomen: KVK-nummers, relatienummers,
diernummers, oornummers, identificatienummers, UBN-nummers, EG-nummers,
KIP-nummers en ID-codes. Deze nummers worden door de NVWA gebruikt om de
juiste juridische identiteit van de ondernemer vast te stellen. Behalve dat ze door
de NVWA gebruikt worden, worden ze ook door de Rijksdienst voor Ondernemend
Nederland en andere instanties en organisaties gebruikt. Door deze nummers
openbaar te maken kan een ander met deze nummers of met een combinatie van
deze nummers, onterecht toegang krijgen tot informatie over bedrijven die
vertrouwelijk zouden moeten blijven. De Rijksdienst voor Ondernemend Nederland
gebruikt deze nummers voor hun website en aan de telefoon om de juiste
ondernemer te identificeren. Daarom maak ik deze nummers niet openbaar2.
Een groot aantal documenten en een zestal video’s bevatten gegevens die
herleidbaar zijn naar personen, bedrijven of organisaties, zoals de naam van een
onderneming of persoon, straat en huisnummer en/of postcode. Maar ook de
inrichting van de betrokken slachterij(en), waarbij enkel de locatie van de
overtreding bepalend is geweest voor de betrokkenheid van deze derde. Deze
gegevens bieden, ook elk voor zich, voldoende informatie om een individuele
ondernemer of persoon te identificeren.
1 ECLI:NL:RBAMS:2012:BX:5021
2 ECLI:NL:RVS:2019:795
Pagina 4 van 8directie strategie
divisie Juridische zaken
Onze referentie
21-0715
Openbaarmaking van bovengenoemde bedrijfsnamen, adressen,
vestigingsplaatsen, in combinatie met de inhoud van de documenten, zou naar
mijn oordeel leiden tot onevenredige benadeling van de personen en/of
ondernemingen waar deze informatie betrekking op heeft. Deze benadeling
bestaat uit stigmatisering van betrokkenen, het gevaar om slachtoffer te worden
van buitensporige acties van dierenrechtenactivisten en het verloren gaan van
afzetkanalen welke financiële schade met zich zou meebrengen.
In de documenten staat informatie over pluimveehouderijen waarbij onder andere
overtredingen van dierenwelzijnsregels worden omschreven. Openbaarmaking van
informatie die herleidbaar is naar deze pluimveehouderijen, kan het ongewenste
effect hebben dat het publiek bij het openbaar maken van deze informatie
onjuiste conclusies verbindt en misstanden ziet die niet of niet meer aanwezig
zijn. De openbaarmaking van deze herleidbare informatie kan leiden tot een
verouderd beeld van de situatie maar ook tot een incompleet en verkeerd beeld.
Gevaar en/of dreiging van buitensporige acties van dieractivisten
De laatste jaren hebben buitensporige acties van dierenactivisten plaatsgevonden
bij verschillende pluimveehouderijen, zoals de brandstichting bij een
pluimveehouderij in Markelo in november 2018 en ook de door inbraak verkregen
en op sociale media geplaatste videobeelden over dierenwelzijnsschendingen bij
pluimveehouderijen.
Op basis van de bovengenoemde voorbeelden van de afgelopen jaren is er mijns
inziens sprake van een reële dreiging van dierenrechtenactivisme. Hierbij is ook
van belang dat de Raad van State in een uitspraak van 15 maart 20173 overwoog
dat: “gelet op de aantekening in de publicatie van de NCTV en het feit dat in de
jaarverslagen van de AIVD nog altijd een aparte signalering van
dierenrechtenactivisme in Nederland is opgenomen, de dreiging van
dierenrechtenactivisme nog reëel is”.4
Door openbaarmaking van de namen en adresgegevens van pluimveehouderijen
kunnen actievoerders weer geprikkeld worden om deze dierenhouders te
bezoeken, in te breken, te filmen of andere vormen van niet toelaatbare acties te
ondernemen. Hierdoor zullen niet alleen de bedrijven onevenredig nadeel lijden
vanwege braakschade, maar bestaat ook het gevaar dat medewerkers van de
dierenhouders, maar ook buurtbewoners geraakt zullen worden. In het geval van
de brand in Markelo liep het goed af, maar dit had ook anders kunnen aflopen.
Een brand kan overslaan naar de omgeving, zoals de woning van de
3 RVS NL RVS 2017 680
4 ECLI NL RVS 2017 680 r.o. 13.6
Pagina 5 van 8directie strategie
divisie Juridische zaken
Onze referentie
21-0715
pluimveehouder. Hierom maak ik deze informatie over deze pluimveehouderijen
niet openbaar.
Bij inbraak bij de pluimveehouders is behalve financiële schade in de vorm van
braakschade het risico van de insleep van ziektes groot. Een houder kan door de
insleep van ziektes zijn hele stal met pluimvee verloren zien gaan. De financiële
schade in de vorm van braakschade, insleep van ziektes en de emotionele schade
bij personen veroorzaakt door dergelijke braak moet als onevenredig worden
aangemerkt. De documenten maak ik openbaar behoudens de namen en adressen
(of herleidbaar naar deze) van de pluimveehouders en de adressen waar zich
pluimvee bevindt.
Bij de bovenstaande overwegingen neem ik in ogenschouw dat het openbaar
maken van de gevraagde documenten, zonder gegevens die herleidbaar zijn naar
de ondernemingen, organisaties en personen voldoende inzicht geeft in een goede
en democratische bestuursvoering en is het publieke belang voldoende
gewaarborgd5.
In de documenten staat ook informatie over derden. Het betreft onder meer
namen van ondernemingen die een zakelijke relatie hebben met de betreffende
bedrijven of gegevens van derden die op een andere manier in relatie worden
gebracht met de betreffende bedrijven. Deze ondernemingen en andere derden
zouden ongewild in een negatieve context kunnen worden geplaatst en zouden
daardoor ongewild benaderd kunnen worden door het publiek. De benadeling die
deze derden zullen ondervinden door publicatie van hun namen, moet dan ook als
onevenredig worden aangemerkt. Gelet op de aard en de inhoud van de
gevraagde informatie staat artikel 5.1, vijfde lid, van de Woo aan openbaarmaking
in de weg. Het belang bij het voorkomen van onevenredig nadeel weeg ik hier
zwaarder dan het algemene belang van openbaarmaking.
Uitgestelde openbaarmaking (art 4.4, vijfde lid, van de Woo)
Aangezien belanghebbenden mogelijk bezwaar hebben tegen de openbaarmaking
van de informatie vindt de feitelijke openbaarmaking van de documenten niet
eerder plaats, dan twee weken na dagtekening van deze beschikking, conform
artikel 4.4, vijfde lid, van de Woo. De belanghebbenden krijgen de komende twee
weken de gelegenheid om de openbaarmaking van deze informatie tegen te
houden. Dit kunnen de belanghebbenden doen door bezwaar te maken en door
daarnaast de rechter te vragen dit besluit tot openbaarmaking te schorsen. Om
die reden kies ik ervoor om het toesturen en publiceren van de documenten uit te
stellen tot het moment dat de belanghebbenden geen gebruik van deze
5 ECLI:NL:RVS:2011:BP4706, r.o. 2.5, 2.5.2
Pagina 6 van 8directie strategie
divisie Juridische zaken
Onze referentie
21-0715
mogelijkheid hebben gemaakt of tot het moment dat de rechter heeft bepaald dat
openbaarmaking plaats kan vinden.
Plaatsing op internet
Dit besluit en de gedeeltelijk openbaar te maken documenten publiceer ik op
www.rijksoverheid.nl.
Afschrift aan belanghebbende
Een kopie van dit besluit verzend ik naar de derde-belanghebbenden.
De Minister van Landbouw, Natuur en Voedselkwaliteit,
namens deze,
mr. A.A. ten Cate teamleider Openbaarmaking en privacy
Pagina 7 van 8directie strategie
divisie Juridische zaken
Onze referentie
21-0715
Bezwaarmogelijkheid
Als u het niet eens bent met dit besluit, kunt u binnen zes weken - na verzending
van dit besluit -een bezwaarschrift indienen. Doe dit op tijd, anders kan uw
bezwaarschrift niet worden behandeld. Let wel: het indienen van een
bezwaarschrift schort de werking van het besluit niet op.
Bij voorkeur kunt u uw bezwaarschrift via de e-mail verzenden naar
nvwabezwaarenberoep@nvwa.nl. Uw bezwaarschrift kunt u eventueel ook per
post verzenden naar: Nederlandse Voedsel- en Warenautoriteit, divisie
Juridische Zaken, team Bezwaar en Beroep, Postbus 43006, 3540 AA
Utrecht.
U dient uw bezwaarschrift ten minste te voorzien van:
 uw naam en adres;
 telefoonnummer;
 de datum;
 het kenmerk, zaaknummer van deze brief (deze gegevens vindt u in de rechterkantlijn);
 de gronden van bezwaar;
 uw handtekening.
Zou u zo vriendelijk willen zijn om een kopie van dit besluit mee te sturen?
NB. ook indien u uw bezwaarschrift per e-mail verstuurt, dient deze te voldoen
aan bovenstaande eisen. Voldoet uw bezwaarschrift niet aan deze eisen, dan
wordt uw bezwaarschrift niet in behandeling genomen. Het verdient de voorkeur
om uw bezwaarschrift in Pdf-formaat als bijlage toe te voegen in het e-
mailbericht.
Heeft u vragen, kijk dan op www.nvwa.nl\bezwaarenberoep.
* Als u uw bezwaarschrift in een vreemde taal opstelt en een vertaling voor een goede behandeling van het bezwaar
nodig is, dient u zelf voor een vertaling van het bezwaarschrift te zorgen / If you submit your objection in a foreign
language and a translation for proper handling of the objection is required, you should provide yourself a
translation of the objection.
Pagina 8 van 8