File id: 50 File title: 21-0599-besluit.pdf.
> Retouradres Postbus 43006 3540 AA Utrecht
directie Strategie
divisie Juridische zaken
Catharijnesingel 59
AANGETEKEND 3511 GG Utrecht
Postbus 43006
3540 AA Utrecht
www.nvwa.nl
Onze referentie
TRCNVWA/2022/2598
Datum: 5 april 2022 verstuurd per e-mail
Betreft: Wob-besluit 21-0599
Geachte heer
Op 26 juli 2021 heeft u per e-mail een Wob-verzoek ingediend. Met een beroep op
de Wet openbaarheid van bestuur (hierna: Wob) vraagt u om informatie en
documenten over een bepaald viswerkend bedrijf.
De ontvangst van uw verzoek is bevestigd bij e-mail van 27 juli 2021 met
kenmerk 21-0599. Helaas is het mij niet gelukt om binnen de termijn op uw
verzoek te beslissen, mijn excuses hiervoor.
Wettelijk kader
Uw verzoek valt onder de reikwijdte van de Wob.
Inventarisatie documenten
Op basis van uw verzoek zijn er 157 documenten aangetroffen. Deze documenten
zijn opgenomen in een inventarislijst, die als bijlage bij dit besluit is gevoegd.
Zienswijzen
Bij e-mail van 24 februari 2022 heb ik u geïnformeerd dat ik de aangetroffen
documenten aan de derde-belanghebbende opgestuurd heb voor zienswijze.
De derde-belanghebbende is in de gelegenheid gesteld om een zienswijze op de
voorgenomen openbaarmaking te geven. Door de derde-belanghebbende zijn
geen bedenkingen ingediend.
Besluit
Ik heb besloten deels aan uw verzoek tegemoet te komen en de informatie waar u
om verzocht deels openbaar te maken.
Overwegingen
Allereerst wil ik u wijzen op het volgende. Ingevolge artikel 3, vijfde lid, van de
Wob, wordt een verzoek om informatie ingewilligd met inachtneming van het
bepaalde in de artikelen 10 en 11.
Pagina 1 van 5directie strategie
divisie Juridische zaken
Onze referentie
TRCNVWA/2022/2598
Het recht op openbaarmaking op grond van de Wob dient uitsluitend het publieke
belang van een goede en democratische bestuursvoering. Het komt iedere burger
in gelijke mate toe. Daarom kan ten aanzien van de openbaarheid geen
onderscheid worden gemaakt naar gelang de persoon of de bedoeling of belangen
van de verzoeker. Bij de te verrichten belangenafweging worden dan ook
betrokken het algemene belang bij openbaarmaking van de gevraagde informatie
en de door de weigeringsgronden te beschermen belangen, maar niet het
specifieke belang van de verzoeker.
Evenmin kent de Wob een beperkte vorm van openbaarmaking. Dit betekent dat
openbaarmaking van de gevraagde documenten uitsluitend aan u op grond van de
Wob niet mogelijk is. Indien ik aan u de betreffende documenten verstrek, moet ik
deze ook aan anderen geven indien zij daarom verzoeken. In dat licht vinden de
onderstaande belangenafwegingen dan ook plaats.
De eerbiediging van de persoonlijke levenssfeer
Op grond van artikel 10, tweede lid, aanhef en onder e, van de Wob blijft
verstrekking van informatie achterwege voor zover het belang daarvan niet
opweegt tegen het belang dat de persoonlijke levenssfeer wordt geëerbiedigd.
In de documenten, zoals weergegeven in de inventarislijst, staan gegevens
betreffende de persoonlijke levenssfeer. Het betreft informatie herleidbaar naar
personen zoals namen, telefoonnummers en handtekeningen. Deze informatie
heeft geen betrekking op namen van een onderneming. Ik ben van oordeel dat
ten aanzien van deze gegevens het belang dat de persoonlijke levenssfeer wordt
geëerbiedigd, zwaarder moet wegen dan het belang van openbaarheid. Daarom
heb ik de persoonsgegevens verwijderd uit deze documenten.
Voor zover het de namen van ambtenaren betreft, is hierbij het volgende van
belang. Waar het gaat om het beroepshalve functioneren van ambtenaren, wordt
in het kader van een controle op de goede en democratische bestuursvoering het
belang van ambtenaren dat hun persoonlijke levenssfeer wordt geëerbiedigd
minder zwaar geacht. Desondanks kan het openbaar maken van namen van de
ambtenaren raken aan hun persoonlijke levenssfeer. Hier komt bij dat de controle
op de goede en democratische bestuursvoering voldoende kan plaatsvinden,
indien de namen van de ambtenaren niet openbaar gemaakt worden. Daarbij is
van belang dat het hier niet gaat om het opgeven van een naam aan een
individuele burger die met een ambtenaar in contact treedt, maar om
openbaarmaking van de naam in de zin van de Wob.
Ik ben van oordeel dat het belang van het beschermen van de persoonlijke
levenssfeer zwaarder moet wegen dan het algemene belang van openbaarheid.
Pagina 2 van 5directie strategie
divisie Juridische zaken
Onze referentie
TRCNVWA/2022/2598
Het voorkomen van onevenredige bevoordeling of benadeling
Op grond van artikel 10, tweede lid, aanhef en onder g, van de Wob blijft
verstrekking van informatie achterwege voor zover het belang daarvan niet
opweegt tegen het belang van het voorkomen van onevenredige bevoordeling of
benadeling van bij de aangelegenheid betrokken natuurlijke personen of
rechtspersonen dan wel van derden.
Een groot aantal documenten, zoals weergegeven in de inventarislijst, bevat
gegevens die herleidbaar zijn naar het door u gevraagde bedrijf en/of de
medewerkers. Het betreft gegevens zoals erkenningsnummer, naam, adres,
woonplaats, vestigingsplaats van het bedrijf en zijn zakelijke relatie. Een naam of
nummer van een onderneming of persoon, straatnaam en huisnummer, locatie,
dan wel een postcode, ook elk voor zich, bieden voldoende informatie om een
individuele ondernemer, organisatie of persoon te identificeren.
Openbaarmaking van bovengenoemde nummers, locaties, namen, adressen,
woonplaats of vestigingsplaats, in combinatie met de inhoud van de documenten,
zou naar mijn oordeel leiden tot onevenredige benadeling van de personen en/of
het bedrijf waar deze informatie betrekking op heeft. Openbaarmaking van de
informatie in combinatie met naam, straat, huisnummer en woonplaats kan het
ongewenste effect hebben dat het publiek bij het openbaar maken van de
informatie onjuiste conclusies verbindt en misstanden ziet die niet of niet meer
aanwezig zijn. Openbaar maken van deze informatie kan de betrokkenen
onevenredig benadelen. Deze benadeling bestaat uit reputatieschade en
stigmatisering en het onder druk komen te staan van handelsrelaties en het
verloren gaan van afzetkanalen, welke financiële schade met zich zal brengen.
Handelsrelaties
Openbaarmaking van de aangetroffen documenten kan er toe leiden dat
handelsrelaties onder druk komen te staan en afzetkanalen verloren gaan. Het is
aannemelijk dat vaste afnemers veelal kiezen voor zekerheid en geneigd zijn een
andere leverancier te zoeken, indien ook maar de schijn ontstaat dat de
voedselveiligheid in het geding is. Openbaarmaking van informatie die herleidbaar
is naar het specifieke bedrijf kan leiden tot onevenredige financiële benadeling van
dit bedrijf, vooral gelet ophef feit dat dit bedrijf verschillende waarschuwingen van
de NVWA heeft gekregen. Op gegeven moment heeft de NVWA per direct van de
bedrijfsruimten gesloten om de volksgezondheid te beschermen. Het zou kunnen
dat de overtredingen die tijdens de inspecties waren geconstateerd bij de
hercontrole zijn hersteld en dat het bedrijf weer geopend is.
Ik maak de documenten daarom openbaar zonder de gegevens die herleidbaar
zijn naar de betrokkenen.
Pagina 3 van 5directie strategie
divisie Juridische zaken
Onze referentie
TRCNVWA/2022/2598
Bij de bovenstaande overwegingen neem ik in ogenschouw dat het openbaar
maken van de gevraagde documenten, zonder gegevens die herleidbaar zijn naar
de onderneming en personen, voldoende inzicht geeft in een goede en
democratische bestuursvoering en daarmee het publieke belang voldoende
gewaarborgd wordt1.
Uitgestelde openbaarmaking (artikel 6, vijfde lid, Wob)
Aangezien belanghebbende mogelijk bezwaar kan hebben tegen de
openbaarmaking van de informatie vindt de feitelijke openbaarmaking van de
documenten vermeld in bijlage 1 niet eerder plaats, dan twee weken na
dagtekening van deze beschikking, conform artikel 6, vijfde lid, van de Wob. Op
deze wijze wordt aan de belanghebbende de mogelijkheid geboden om te
proberen de openbaarmaking tegen te houden.
Dit kan door het indienen van een bezwaarschrift bij de Nederlandse Voedsel-
en Warenautoriteit, divisie Juridische Zaken, team Bezwaar en Beroep,
Postbus 43006, 3540 AA Utrecht en door daarnaast bij de rechtbank te verzoeken
om, bij wijze van voorlopige voorziening, het onderhavige besluit tot
openbaarmaking te schorsen. Indien binnen twee weken na dagtekening van dit
besluit een bezwaarschrift is ingediend en een verzoek om voorlopige voorziening
is gedaan, wordt de uitspraak van de voorzieningenrechter afgewacht, voordat tot
daadwerkelijke openbaarmaking wordt overgegaan.
Dit besluit en de documenten die met dit besluit voor een ieder openbaar worden,
worden geanonimiseerd op www.rijksoverheid.nl geplaatst.
Een geanonimiseerd afschrift van dit besluit zend ik aan de belanghebbende.
Hoogachtend,
De Minister van Landbouw, Natuur en Voedselkwaliteit,
namens deze:
Divisiehoofd Juridische Zaken
1 Afdeling bestuursrechtspraak van de Raad van State 16 februari 2011, ECLI:NL:RVS:2011:BP4706, r.o. 2.5, 2.5.2
Pagina 4 van 5directie strategie
divisie Juridische zaken
Onze referentie
TRCNVWA/2022/2598
Bezwaarmogelijkheid
Als u het niet eens bent met dit besluit, kunt u binnen zes weken - na verzending
van dit besluit -een bezwaarschrift indienen. Doe dit op tijd, anders kan uw
bezwaarschrift niet worden behandeld. Let wel: het indienen van een
bezwaarschrift schort de werking van het besluit niet op.
Bij voorkeur kunt u uw bezwaarschrift via de e-mail verzenden naar
nvwabezwaarenberoep@nvwa.nl. Uw bezwaarschrift kunt u eventueel ook per
post verzenden naar: Nederlandse Voedsel- en Warenautoriteit, divisie
Juridische Zaken, team Bezwaar en Beroep, Postbus 43006, 3540 AA Utrecht.
U dient uw bezwaarschrift ten minste te voorzien van:
 uw naam en adres;
 telefoonnummer;
 de datum;
 het kenmerk, zaaknummer van deze brief (deze gegevens vindt u in de
rechterkantlijn);
 de gronden van bezwaar;
 uw handtekening.
Zou u zo vriendelijk willen zijn om een kopie van dit besluit mee te sturen?
NB. ook indien u uw bezwaarschrift per e-mail verstuurt, dient deze te voldoen
aan bovenstaande eisen. Voldoet uw bezwaarschrift niet aan deze eisen, dan
wordt uw bezwaarschrift niet in behandeling genomen. Het verdient de voorkeur
om uw bezwaarschrift in Pdf-formaat als bijlage toe te voegen in het e-
mailbericht.
Heeft u vragen, kijk dan op www.nvwa.nl\bezwaarenberoep.
* Als u uw bezwaarschrift in een vreemde taal opstelt en een vertaling voor een
goede behandeling van het bezwaar nodig is, dient u zelf voor een vertaling van
het bezwaarschrift te zorgen / If you submit your objection in a foreign language
and a translation for proper handling of the objection is required, you should
provide yourself a translation of the objection.
Pagina 5 van 5